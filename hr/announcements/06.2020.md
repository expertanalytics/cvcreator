# Nytt om oppdrag

* Guttorm og Åsmund skal jobbe med backend for Smittestopp fra 20.04 og i utgangspunktet ut året. Guttorm på full-tid, mens Åsmund jobber inntil 60%. Prosjektet er et midlertidig prosjekt satt opp for sporing av smitte i konteksten av Covid-19, og er et samarbeidsprosjekt mellom Simula og FHI. Norsk Helsenett er også involvert.
* Therese har, til tross for tidligere beskjed, fått forlenget sitt engasjement hos AkerBP ut september-2020. Thomas har også fått sitt engasjement hos Cognite forlenget ut juli, men dette er hos en ny sluttkunde.
* Internprosjektet på audio-analyse har godt driv, og Emil har klart å skaffe oss ca 1 mnok i støtte fra Innovasjon Norge.
* Vi har hatt noen hyggelige samtaler med et selskap som heter Semcon, for å se på muligheter for samarbeide. Foreløpig har det ikke blitt startet noen konkrete prosjekter, men Gry skal bidra med litt kompetanse om proton-stråling i planleggingen av et mulig fremtidig prosjekt.
* Vi har hatt positive samtaler med Yara, Triple-S og Thema Consulting. Dette har ikke resultert i konkrete prosjekter enda, men er et uttrykk for at aktiviteten i industrien er i ferd med å ta seg opp igjen etter en stille periode.
* Søknaden til forskningsrådet til Covid-19 utlysningen nådde ikke opp i konkurransen. Vi har valgt å ikke følge det sporet videre.

# Om selskapet

Som vi har annonsert tidligere ønsket vi å restrukturere Expert Analytics i en konsernstruktur. Dette er nå gjennomført, og selskapet har fått nytt organisasjonsnummer; 924651946. Vi har fortsatt noen praktiske ting som skal gjøres med overføring av diverese avtaler til nytt selskap, men dere ansatte kommer nok ikke til å merke så mye til dette.

I forrige post skrev vi litt om økonomi. Vi har ikke hatt ytterligere terminering av kontrakter som følge av pandemien. Når vi i tillegg har fått lov til å jobbe med Smittestopp, og også har fått forlenget noen av prosjektene i Olje-sektoren, er situasjonen litt forbedret sammenliknet med forrige rapport.

# Lønnsoppgjør

(kopi av tekst sendt ut på epost)

Vi gjennomfører vanligvis lønnsoppgjør før fristen vi har for årlig justering av lønn, 01.06. I år er imidlertid justeringen av grunnbeløpet (G) fra myndighetenes side utsatt til senere i høst på grunn av corona-situasjonen. G justeres basert på Trygdeoppgjøret, og det er dette som er utsatt - utsettelsen av justering av G er en konsekvens av dette.

Vi har tatt opp spørsmålet med Tekna-gruppen i Expert Analytics, og de er positive til at vi utsetter lønnsoppgjøret i Expert Analytics til G er justert. Når det er avklart, vil lønnen bli justert med virkning fra 01.06, slik at eventuell differanse i lønn etterbetales.

Vi har som vane å gi en ansiennitetsjustering for de som har blitt ansatt med lønn på et lavere nivå enn 6G; vanligvis justerer vi med 1/3G årlig inntil man når 6G. Dette er en justering som ikke er kontraktsfestet, og sånn sett ligger utenfor lønnsoppgjøret. Vi har derfor gjort denne justeringen fra 01.06 allerede, men basert på fjorårets G. Når oppdatert G foreligger vil vi gjøre tilsvarende beregning av differanse og etterbetale også for de som er i denne gruppen.

Jeg kommer tilbake til dere med informasjon om årets lønnsoppgjør når vi vet mer - og håper at dette er en akseptabel løsning. Dersom noen har spørsmål er det selvfølgelig bare å ta kontakt enten direkte til meg eller gjennom tillitsvalgte.
