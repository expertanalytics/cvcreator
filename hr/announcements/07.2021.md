# God sommer

Først vil vi benytte anledningen til å takke alle for innsatsen så langt
i år og ønske en riktig god sommer. Økonomisk har det siste halvåret vært bra,
slik vi skrev om sist måned, men pandemien har selvsagt vært krevende for oss alle.
Heldigvis er vaksineringen godt i gang, og vi går forhåpentligvis litt lettere
tider i møte. Vi ønsker dere alle en fin ferietid, med mulighet til å
puste ut og tenke på helt andre ting enn jobb og smittetall - det er velfortjent!
Og så satser vi på at verden er mer normal når vi kommer igang igjen
på andre siden av sommertiden!

# Nytt om oppdrag

Oppdraget for Eivind Aarnæs hos Hafslund-ECO er forlenget til desember 2021.

Sammen med Thema Consulting har vi vunnet et anbud innen etablering av "noder"
i distribusjonsnett for strøm; et anbud utlyst av norsk reguleringsmyndighet
for energi, hos NVE. Det er et relativt lite oppdrag, men kan være en viktig
døråpner inn i et nytt markedsområde samtidig som det er hyggelig å teste ut et
samarbeid med Thema. Jonathan Feinberg og Trygve Bærland skal jobbe på
prosjektet.

Cognite forlenger engasjement for Thomas P. Golding på prosjektet for PGS, ut
2021.

Prosjektet hos Vipps som hovedsakelig Jonathan Feinberg har arbeidet med, der
man ser på mulighet for å bruke maskinlæring innen risikostyring, videreføres
ut året, og prosjektet økes i omfang til litt over en full stilling. Vi har en
"timebank" på dette prosjektet, slik at tiden kan fylles opp av andre også.

Vi har nå undertegnet vår første kontrakt om oppdrag i Tyskland. Vinzenz
skriver et system som skal samle inn video av nyfødte, for automatisert
evaluering av GMA-score. I første fase er det fokus på implementasjon av
webgrensesnitt og api for datainnsamling, men håpet er at det også kan bli en
døråpner til data-science oppgaver senere. Uansett, gratulerer til Vinzenz for
å ha landet første betalte oppdrag!

For noen uker siden inviterte Hafslund-Eco oss til å presentere oss som selskap
og hvordan vi kan hjelpe dem med å bygge en moderne utviklingsavdeling. Dette
var en invitasjon som gikk ut til flere selskaper. Etter to runder med møter og
evaluering hos Hafslund-Eco, fikk vi på fredag beskjed om at vi er valgt ut som
foretrukken partner og Hafslund-Eco ønsker å inngå en intensjonsavtale med oss
om et langsiktig samarbeid. Hafslund-Eco er Nordens 3.største kraftleverandør,
etter Statkraft og Vattenfall, og ønsker å bygge en avdeling som likner litt på
den vi har mange konsulenter i hos Statkraft. Det er for tidlig å si helt
konkret hvilket omfang det blir på dette samarbeidet, men det kan bli
betydelig. Vi tror dette er en viktig milepæl for selskapet, der vi klarer å
benytte kompetansen og erfaringen vi har opparbeidet oss hos Statkraft til å få
en avtale med en ny stor aktør i kraft.

# Nytt om ansettelser

Kine Moseid har takket ja til ansettelse hos oss, og vil begynne hos oss når
hun er ferdig med sin PhD ved institutt for Geofag, UiO, og Meteorologisk
institutt på slutten av året.

Solveig Næss har takket ja til ansettelse hos oss, og vil begynne 1. desember,
etter at hun har levert og forsvart sin PhD. Solveig er for tiden ekstern PhD
kandidat hos Simula Research Laboratory.

Marco Nava har også takket ja til ansettelse og starter 1. september. Han
kommer til oss fra postdoc stilling ved kjemisk institutt, Univ. of Illinois.
